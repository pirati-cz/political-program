Zemědělství
===========

Současná dotacemi pokřivená, na chemikáliích závislá masová podoba zemědělství je trvale neudržitelná.
Je třeba hledat nové cesty.
Naše vize zemědělství se neopírá o velké zemědělské koncerny, ale o drobné zemědělce, kteří za rovných tržních podmínek nabízejí ekologické výrobky spotřebitelům. 

Zemědělství je jedním ze strategických odvětví, protože uspokojuje základní životní potřebu, jídlo.
Zemědělství má však také důležitou funkci pro zachování zemědělské půdy pro další generace, ochranu životního prostředí, zachování zdraví obyvatel a využití jejich volného času.

Piráti prosazují v zemědělské politice následující principy:

Potravinová soběstačnost bez velkých koncernů.
Soustředění celého potravinářského průmyslu do rukou několika velkých společností vede ke spekulacím s potravinami a vydíratelnosti státu.
Podporujeme daňové zvýhodnění malostatků, snížení přebujelé byrokracie, rozbíjení velkých koncernů a státní dohled nad kvalitou potravin, které velké koncerny prodávají.
To přirozeně povede k rozdělení velkých lánů, které jsou náchylné na odplavování půdy, vznik povodní, atd.

Stát nesmí určovat, co se má pěstovat.
Nesouhlasíme s účelovými zákazy pěstování určitých zemědělských plodin. 
Pod záminkou možného zneužití se zde navrhují nesmyslné zákazy a omezení na pěstování tradičních plodin jako mák a konopí.
Patenty na odrůdy osiv a jiné rostliny nesmí zemědělce nutit k nákupu předražených produktů vyžadujících stejně drahé chemické přípravky od monopolních producentů a znemožňovat zasít a pěstovat původní druhy.

Informovaný a ekologický trh se zemědělskými produkty.
Optimální míru zemědělské produkce neurčí státní úředník, ale určuje ji trh.
Stát má za úkol financovat výzkum, regulovat velké zemědělské koncerny a pomoci efektivnímu sdílení informací o živočišné a rostlinné produkci a odbytu.
Podporujeme také vzdělávání v oblasti zemědělství s důrazem na široký rozhled.
Jedině tak lze čekat, že se najdou nová ekologická řešení. 

Odbouráme zemědělské dotace.
Dotace na biopaliva a z toho plynoucí zaplavení polí řepkou místo tradiční cukrové řepy jsou dalším příkladem pokřivení trhu.
S dotacemi pro zemědělce i zemědělské koncerny nesouhlasíme a dlouhodobě je chceme na evropské úrovni zrušit.
Není to však možné udělat ze dne na den. 
Proto podporujeme jejich snižování, zveřejňování příjemců, snížení administrativy a stejnou dostupnost i pro drobné zemědělce.

Ochrana zemědělské půdy, lesů a krajiny.
Uvědomujeme si, že zemědělská půda, rybníky a lesy jsou jedinečným přírodním bohatstvím.
Podporujeme jejich ochranu, plné využití pro ekologické zemědělství, jakož i otevřenost lesů a jiné krajiny pro volný čas.
Prosazujeme, aby nejkvalitnější půda byla aktivně využívána pouze pro zemědělské účely.
