Sociální systém
===============

Sociální politika státu je základním pilířem společenské stability.
Přerozdělování trhem vylučuje značnou část občanů z přístupu ke zdrojům a vede k neustálé koncentraci bohatství.
Stát musí vytvářet prostředí, ve kterém motivace trhem stimuluje k produkci dostatku zdrojů, kterými lze zajistit co nejvyšší standard i pro ty, kteří pracovat nemohou.

S rostoucím podílem technologií na vytváření zdrojů již není možné ani žádoucí, aby stát zajišťoval smysluplnou práci všem občanům a snažil se regulovat pracovní trh.
Piráti považují výsledky technologické revoluce, automatizaci a zefektivňování procesů za pokrok.
Menší poptávku na pracovním trhu můžeme brát jako možnost věnovat se více rodině, vzdělání, koníčkům nebo dobrovolnictví.
Aktivity, které nejsou zdrojem finančního zisku nedokáže pracovní trh ocenit.
Piráti vítají osvobození od lopoty a jedinečnou možnost pro každého člověka realizovat ve volném čase své vlastní pojetí štěstí.

Pirátská strana proto prosazuje myšlenku všeobecného základního příjmu (VZP).
Jedná se o model přerozdělování prostředků, ve kterém naprosto každý občan, nezávisle na své ekonomické situaci či jiných podmínkách, získává rovnocenný základní příjem zajišťující důstojné a kulturní postavení ve společnosti.
Je to spravedlivý podíl bohatství země, do které se narodil a kterou sdílí s ostatními spoluobčany.
VZP odstraní strach z nezaměstnanosti a obavu o nejzákladnější materiální zajistění do budoucna.
Umožní zjednodušení, zprůhlednění a zefektivnění současného systému podmíněných dávek, mj. odstraněním těch dávek, které zastaraly nebo jejich výběr je neefektivní či náchylný ke korupci.
Zároveň podpoří rozkvět nekomerčních aktivit (viz. bod svobodná kultura), které pracovní trh neumí ohodnotit.
Pomocí VZP se chceme přiblížit takovému uspořádání společnosti, ve které systém přerozdělování natolik motivuje ke smysluplné práci, že ji vykonává přesně tolik lidí, kolik je zapotřebí k vytvoření zdrojů pro všechny.
Piráti předpokládají, že díky VZP dojde k explozi kreativity!

Výše základního příjmu se však musí odvíjet od možností ekonomiky.
Piráti považují za spravedlivé financovat VZP z:
- daní z finančních transakcí, většinou spekulativních, které nic společnosti nepřinášejí
- daní prostředí znečištujících produktů, včetně luxusního, které je zpravidla vyráběno neefektivně, čímž nadměrně poškozuje společné životní prostředí
- zásadní změnou zdanění spotřeby na úkor zdanění práce. Je tedy spjat se sjednocením daní, jež se nabalují na produkt či službu během dlouhé cesty ke spotřebiteli v jednu komplexní daň uplatňovanou až na konci řetězce (viz. bod Daně).

VZP i ostatní výplaty musí být vypláceny moderním způsobem prostřednictvím transparentního elektronického systému, založeného na svobodném software (viz bod e-government).
To umožní vyplácet ho s takovou frekvencí, která se ukáže být nejefektivnější a nejvíce motivující bez zbytečného plýtvání prostředky.
Piráti mají za to, že každý musí být dostatečně zodpovědný (viz. vzdělávací systém) aby VZP využil podle vlastního uvážení.

Pirátská strana má zato, že garantem sociálního systému musí být stát.
Proto vystupuje proti privatizaci důchodového systému a převodu peněz občanů do na zisk orientovaných soukromých fondů.
Piráti prosazují průběžný důchodový systém, který reflektuje reálně odpracovanou dobu. 
Odpovědnost za podchycení demografického vývoje a dobré prostředí pro výchovu dětí nemůže stát přenášet na soukromé firmy.
