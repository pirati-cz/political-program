Daně a rozpočty
===============

Prosazujeme přehledné a spravedlivé daně, ze kterých lze financovat kvalitní veřejné služby.
Naším cílem je vyrovnání veřejných rozpočtů a snížení dluhu.
Pokud lidé navíc uvidí, že s jejich penězi stát hospodaří efektivně, budou mít o důvod více daně platit poctivě.

Výdaje uspoříme zejména díky průhlednému hospodaření úřadů, e-governmentu, odstraňování byrokracie
a majetkové odpovědnosti politiků a úředníků.
Odmítáme zvyšování daní, dokud nebudou vybrané prostředky využívány hospodárně.

Prosazujeme následující principy pro zdanění:

- Srozumitelné daňové zákony. Daňové zákony by měly být napsány tak, aby jim daňový poplatník rozuměl. 
Neměly by obsahovat řadu výjimek, dovolovat úředníkům odpouštět daně a měnit se častěji než jednou za rok.
- Přiměřená výše daní. U každé daně by mělo být nulové pásmo pro osvobození od daně
(daň z majetku, daň z příjmu, darovací daň apod.), 
naopak vhodně zvolené zdanění velkých korporací by měly v daňovém systému působit proti vzniku monopolů. 
Daňovou sazbu nechceme zvyšovat, pokud s ní neroste i výběr daní.
- Nižší zdanění práce. Daňovou zátěž dnes nesou z velké míry zaměstnanci.
Snížení zdanění lidské práce zvyšuje schopnost konkurovat okolním státům,
motivuje lidi pracovat a podnikat a odstraňuje problémy práce na černo.
Daň z práce by měla být stanovena rovnou sazbou.
- Zdanění nových trhů. Stát vydává značné prostředky na vytváření a rozvoj trhu a veřejných služeb.
Každý podnikatel trh využívá a měl by se na jeho nákladech podílet. 
Usilujeme rozložení daňové zátěže i na dosud nezdaněné oblasti 
(daňové ráje, velké korporace, finanční a pozemkové spekulace, hazard, prostituce, drogy).
- Využití technologií. V obchodním rejstříku zveřejníme majetková a personální propojení korporací.
Zavedeme automatizované zpracování údajů o podnikatelích, které umožní výběr daní ve složitých majetkových strukturách.
Využijeme nové technologie k automatické a anonymní kontrole účetnictví.
Finanční úřad by zasahoval jen v případě důvodného podezření.
- Motivace k platbě daní. Zavedeme pravidelné slosování účetních dokladů ve státní loterii.
Doklad s jedinečným číslem vydá podnikatel při každém prodeji zákazníkovi.
Stát navíc poskytne plátcům daně svobodný software na účetnictví a daňové povinnosti,
aby odstranil co nejvíce překážek.
- Průhlednost veřejného sektoru. Veřejný sektor musí jít příkladem. 
Politici a manažeři ve veřejných institucích budou mít povinnost zveřejňovat svá majetkové přiznání.
Veřejných zakázek se budou moci účastnit pouze podnikatelé s průhlednou majetkovou strukturou, kteří platí v České republice daně.

Pirátská strana podporuje vyšší zapojení občanů do rozhodování.
Občané by měli mít možnost podílet se na tvorbě místního rozpočtu
a přispívat veřejně prospěšné organizaci podle vlastního výběru – pokud by byla transparentní,
dar by si mohli z daní odečíst do stanovené výše.

Poznámky k daňové soustavě
--------------------------

- Daň z přidané hodnoty – základ daňové soustavy
- Zdanění finančního sektoru
- Zdanění finančních spekulací. Informační technologie výrazně usnadnily finanční spekulace.
Původní účel spekulací (likvidita trhu) se zcela změnil.
Prosazujeme zdanění finančních spekulací a časové limity. Potřebné úpravy je nutné koordinovat v rámci EU.
1) Zdanění dividend i pro zahraniční investory.
2) Zdanění velkých korporací (vnitropodnikové ceny, daňové úniky) – Sjednocení výše korporátních daní v EU a odstranění daňových rájů
- Razantní zvýšení cen, za které stát prodává uhlí a další nerostné bohatství těžařským společnostem (programový bod životní prostředí).
- Zdanění mimořádně hodnotných nemovitostí podle katastru nemovitostí. Tímto způsobem bude zdaněn i tzv. anonymní majetek a spekulanti s pozemky.
- Spotřební daně určené na udržování infrastruktury
- Zdanění prostituce, hazardu a drog (alkohol, konopí, nikotin atd.)
- Zrušení poplatků OSA za hraní rádia a televize v restauracích a jiných soukromých daní
